ne a ses hoirs ; et dés leu dit terme en avant nos prometons en bone foi et sux l'obligemant de touz nos biens baillier et delivrer gaiges en mobles a Monbar chascuns de nos de cent livres de tornois au dit Jehan ou son conmandemant , a la requeste de dit Jehan ou de son commandemant . Et si li diz Robers chevaliers n'avoit fait segur de la moitié des issues randre au dit Jehan ou a son comandement , si cum il est desux dict , dedanz ceste saint Remi pruchenemant a venir , nos bailleriens gaiges de la dite somme de deniers a ceste saint Remi prucheinemant a venir a Montbar , ansinc commil est dist desux , au dit Jehan ou a ses hoirs ou a lor commandemant dedanz la quinzene que nos en seriens requis en nostres hostex ou de fors ; en tel maniere que li diz Jehanz ou si hoir seront creu per lor sairemanz de la valor des issues de la terre , jusque trente livres de tornois por chascun an . Ou tesmoing de la quel chouse , nos havons mis nos seaus en ces presentes letres . Ceu fu fait en l'an de grace mil dous cenz sexante et quatorze , ou mois de may . Nos , Guiz de Arcy , bailliz de noble dame Biatriz ça i en arriers , fame deu noble baron Hugon , duc de Bergoigne , façons savoir a touz ces qui verront ces presantes letres que Giloz diz de Flavigney , borjois de Chasteillon ha quité per devant nos de sa bone velonté Jehan leu seignor de Neeles , escuier , de toutes les chouses qu'il li dut onques jusque a la confection de ces presantes letres ; et Perroz diz Teste , borjois de Chastoillon , ha quité per devant nos de sa bone velonté leu dit Jehan , seignor de Neeles , escuier , de tot ceu qu'il li diz Jehanz le mit onques en ploige ne en dote , en la main de dit Gilot de Flavigney , jusque a la confection de ces presantes letres . Ou tesmoingnaige de la quel chouse nos avons ces presantes letres sealées de nostre seaul , a la requeste de dit Gilot et deu dit Pierre ; faites en l'an de grace mil dous cenz sexante et treze , ou mois de janvier . En non de nostre seigneur Jhesucrist , amen . En l'an de l'incarnation d'icelui mil dous cenz sexante et sex , ou mois de septembre , je , Jaques de Colomex qui fu fiz dam Lambert , faz savoir a touz ces qui verront et orront ces presantes letres que je doi a Jehan de Neelles , escuier , mon seignor , cent livres de tornois por la vandue de quatre vinz setiers de blef motié fromant et moitié avoine que je ha heu et receu dou dit Jehan de Neelles , an blef lealment mesuré a la mesure de Chastoillon , les quex cent livres de tornois je promet randre et prover par mon