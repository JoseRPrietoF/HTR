 Nos , Guillaumes de Chaace , chevaliers , bailliz de Ausois pour leu noble baron Hugon , duc de Bergoingne , façons savoir a touz ces qui verront ces presantes letres que en nostre presance estaubliz Jasuez , juis de Montbar , ha recogneu que de touz detes que onques Jehans de Neelles , escuiers , ne si devantier li deurent onques jusque au jour que ces presantes letres furent faites , que il s'en est tenuz por paiez por devant nos , et en ha quité leu dit Jehan et ses hoirs et en tel maniere que se nules letres estoient teutes avant des or en avant qui parlassient de nul dot fait cai en airiés dou dit Jehan ne de ses devantiers , il li diz Jasuez vuet et outroie qu'eles fussient de nule valour . Et que ce soit plus ferme chose et plus estauble , par la requeste de dit Jasuet , nos havons mis nostre seaul en ces presantes letres , qui furent faites an l'an nostre seignor mil dous cenz et sexante et sex , ou mois de marz , en la unzeimme kalande de avril .  Nos , Jehanz , sires d'Ancy Leu Franc , et nos , Estienes d'Ancy , sires de Cusey , chevalier , façons a savoir a touz ces qui verront et horront ces presantes letres que nos nos sumes obligié ploige et principal dectour en la main Jehan , seignor de Neelles , escuier , et de ses hoirs , por mon seignor Robert Buillet de Furni , chevalier , chascuns de nos de la  moitié de deus cens livres de tornois , ce est a savoir chascuns de cent livres de tornois , de garantir et de condure em paiz contre touz chalengenz au dit Jehan ou a ses hoirs toute la vandue la quele ma dame Marguerite , fame de dit Buillet , fille mon seignor Guillaume de Saint Florenti chevalier , avoit faite a Jasuet , juif de Monbar , et touz les heritaiges et toutes les chouses que ma dame Marguerite devant dite avoit en la ville , ou finaige et es apartenances de Corbeton qui est en la paroiche de Monbar ; la quele vandue , les quex heritaiges et les queles choses li devant dit Jehanz ha rescosses , retraites et ostées de la main de dit Jasuet , juif de Monbar , par la devanterie et par la pruchenece de lignaige ; et est a savoir que se li diz Roberz , chevaliers , façoit segur par bones ploiges leu dit Jehan ou ses hoirs dedanz la Saint Remi pruchenemant a venir de randre la moitié des issues des dites chouses vendues des cinc années dou temps trespassé , les queles années seront acomplies a ceste feste Saint Remi prucheinemant a venir , sau lou septeime que li diz Roberz de Furni avoit sux la partie a la dame de Saint Sepulcre , si com li diz Roberz , chevaliers , disoit , li devant diz Jehanz ne nous porroit gaigier de la dite ploigerie jusque a l'autre feste saint Remi aprés ansuigant , ne nos ne li seriens tenu de baillier gaiges jusque au dit terme ne lui 