 sairemant doné corporelmant sux sainz Evangiles et par stipulation faite sollempnelmant par moi et par mes hoirs , que je oblige por ceu especialment a la requeste dou dit Jehan de Neelles ou deu porteour de ces letres , ou au moins dedanz la quinzene que je an seroie sux ceu requis . Et a plus grant seurté ravoir les diz deniers , je m'oblige en la main deu dit Jehan de Neeles touz mes heritaiges de Colomex et de finaige de Colomex ; ceu est a savoir maisons , préz , champs , et a touz mes autres biens mobles et non mobles , ou qu'il soient et desoz quelque soignerie il seroient et porroient estre trové ; s'ensi estoit que je fusse defaillanz de paier les deniers desux diz es quex biens touz mobles et heritaiges , je voil et outroi par mon sairement et obligement desux diz que li diz Jehanz ou li porterres de ces letres sanz mostrer a seignor et sanz meffaire recorre puisse recorre et doice recorre preigne , hait et mete en la main et possidoit jusque tant qu'il soit anteremant paiéz de la somme des deniers desux diz ou vande mes biens ; et tel vandue commil feroit ou hauroit faite je hai ou haurai por ferme et por agreable et garantirai a l'acheteour contre toutes genz , et danron letres que li acheterres panroit agre de la vandue garantir qui faire li seront ou que l'en en feroit ; et promet par mon dit sairemant que je de mes biens qui serient pris ou vendu que je ne demanderai recreance ne consantirai a demander et que touz les dommaiges qu'il  encorroit par chief de ceu que je l'an desdommageroie ; et voil qu'il fust mit ceu cruz par son sairemant sanz amener autre prueve ; et que je n'irai ne ferai aler contre ces presantes letres par moi ne par autre , en fait ne en consentemant , mais renuncois par mon dit sairemant au ceu a toute exception de boisdie et que je n'aie heu leu dit blé , au privilege de marchié , a tout privilege de croiz , au benefice de restitution , a toute borjoisie ou seignerie d'un chascun seignor , a toute aide de droit de canon et de lois , et a toutes autres exceptions , raisons et allegations de droit et de fait , escrist et non escrist , et a toutes autres chouses que en ceu me porrient valoir et aidier et au dit Jehan de Neelles ou a ses hoirs nuire , et au droit qui dist que generaus renunciations ne vaut . Et voil et outroi quant es chouses desux dites tenir et faire aussi comme de chouse adjugié estre controviz par la cort leu duc de Bergoingne , a la jurisdition dou quel quant a ceu , je submet moi et mes hoirs et mes biens . En tesmoing de toutes ces chouses , je hai suplié et requis et optenu estre mis en ces letres leu seaul de la dite cort . Cest fait en la presance d'Estiene , notaire de Semur , de maitre Gui de Vieteaul , celorgien , de Symont de Maille , clerc , et de Antoine de Roigemont , sergent au prevost de Semur a ce temps , tesmoinz a ce apelez especialmant en l'an et ou mois desux diz . 