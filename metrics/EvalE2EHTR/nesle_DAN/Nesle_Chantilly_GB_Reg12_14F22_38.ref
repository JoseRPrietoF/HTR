 Gertruz an renonce de sa bone voluntei a avouherie de mariaige et a toute ayde donée an favour de fenme et les dites parties ansemble an renoncent a tout droit et a toute ayde et de crestientei et de poestei que porroient ampaauchier les dites covenences an aucune chose . Et por ce que ce soit ferme chose et estauble , nos devant diz Hugues , dux de Borgoigne , avons louhei lou dit aschenge sauf nostre fié faisant et sauf nostre droit et lou autrui ; et avons seellées ces presentes letres de nostre seel an tesmoignaige de veritei , a la requeste des parties . Ce fu fait an l'an de l'incarnation nostre Signour mil dous cenz sexante et sept , el mois de joignet .  Nos , Hugues , dux de Borgoigne , faison savoir a touz cels qui verront et orront ces presentes letres que an nostre presence estaubliz mes sire Matheus de Naelles , chevaliers , at reconehu per devant nos que il quitte a touz jors , senz nul reclain , de son asponegrez et non mie contrainz , a Jehant , damoiseal , signour de Naelles , et a ma dame Harmengeart dite Blanche , dame de Sombernon , fille mon signour Matheu de Hastez , et a lour hoirs , apres ce que les parties furent faites del devant dit Matheu et del devant dit Jehant , lou fié de Cormoillon ; et s'en est desvistuz li devant diz Matheus per devant nos et an at anvistu lou devant dit Jehant et la devant dite Harmengeart corporelment ; et at promis cil diz Matheus per sa foi donée corporelment garantir cele quittance de cel fié devant dit au dit Jehant et a la dite ma dame Harmengeart 